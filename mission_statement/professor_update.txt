Nakon današnjih (posljednjih) predavanja, na kojima smo - osim pregleda zanimljive nastavne cjeline - diskutirali i o projektima i o završnom ispitu, objavljuju se detaljna pravila za predaju i prezentaciju IČR projekata.

Prema današnjem dogovoru sa prisutnim studentima (većina projekata), i provedenom glasovanju, odlučeno je (jednoglasno) da će se projekti prezentirati U PETAK, 06.02.2026. Postoji puno projekata s velikim potencijalom i bilo bi šteta da se zbog nedostatka vremena oni ne "ispoliraju" do kraja. Molim, nemojte ovo shvatiti kao mogućnost dodatne odgode projektnih aktivnosti; naprotiv, usmjerite svoj fokus i energiju odmah.

Glede samih prezentacija, na raspolaganju će vam biti HDMI priključak (za prezentaciju putem projektora). Svaka projektna grupa odgovorna je za osiguravanje vlastitog prijenosnog računala, ali i "nestandardne" opreme (mobilni uređaji, kontroleri, kamere, grafički tableti, AR/VR,...) - ukoliko žele prezentirati nešto "uživo" na tim uređajima. Raspoloživo vrijeme za pojedinu prezentaciju je do max. 25 minuta (uključujući diskusiju - pitanja i odgovore). Očekuje se prikaz projektne ideje, tehničkih značajki implementacije, prikaz radne verzije odgovarajućeg interaktivnog sustava/aplikacije (ako je komplicirano i/ili dugotrajno pokazati interaktivni sustav uživo, najbolje je napraviti kratki video materijal koji prikazuje koncept korištenja), te prikaz rezultata vrednovanja/testiranja i statističke analize s diskusijom.

Studenti su dužni DAN PRIJE SAME PREZENTACIJE (dakle, do 05.02.2026., i to najkasnije do 20:00) predati "projektni paket" (prihvaća se isključivo jedna ZIP arhiva/datoteka!) sa SVIM resursima koji su nastali kao rezultat rada na projektu! Taj paket treba sadržavati UREDNO i SMISLENO organizirane direktorije u kojima se zasebno nalaze pojedinačni resursi, primjerice: programski kod za odgovarajuće projektno rješenje (zasebno arhiviran u zip datoteku), apk datoteka (ako se projekt zasniva na nekoj Android aplikaciji), raw podaci dobiveni mjerenjem (log datoteke iz eksperimenta), upitnici korišteni u testiranju (ukoliko su korišteni), rezultati statističke analize (npr. datoteke iz Excela, SPSS-a, Python output,...), projektno izvješće na engleskom jeziku (PDF + Word/LaTeX -- na sustavu Merlin dostupan je predložak dokumenta u dvostupčanom formatu), datoteka s prezentacijom (npr. ppt(x)), itd. Pored svih navedenih resursa, mora dodatno postojati i odgovarajući tekst (dakle, Word i/ili PDF file od MAX JEDNE stranice) koji sadrži kratki "memorandum" projekta: popis članova projektnog tima, naslov projekta, te kratki opis okruženja i upute za izvedbenu verziju projekta (drugim riječima: što je sve od HW/SW resursa potrebno za pravilno izvođenje/ponavljanje provedenog eksperimenta). Ova datoteka također mora biti UNUTAR "projektnog paketa".